---
jupytext:
  formats: md:myst,ipynb
  text_representation:
    extension: .md
    format_name: myst
    format_version: 0.13
    jupytext_version: 1.14.0
kernelspec:
  display_name: Python 3.9.12 ('ai')
  language: python
  name: python3
---

# Οδηγός Python

Αυτό το κεφάλαιο είναι ένας μικρός οδηγός στη γλώσσα προγραμματισμού Python.

Η γλώσσα προγραμματισμού Python είναι μία γλώσσα όπως οι γλώσσες ομιλίας που
γνωρίζουμε (ελληνικά, αγγλικά, ιταλικά κ.λπ.). Έχει δική της γραμματική και
συντακτικό. Ίσως όχι αυτά που έχουμε συνηθίσει στις ομιλούσες γλώσσες αλλά και
πάλι είναι γραμματική και συντακτικό. Για να μάθουμε λοιπόν Python πρέπει να
μάθουμε τους κανόνες για τη γραμματική και το συντακτικό της γλώσσας. Θα δούμε
σταδιακά ποιοι είναι αυτοί οι κανόνες.

Η Python θεωρειται γλώσσα *υψηλού επιπέδου* σε αντίθεση με άλλες γλώσσες που
θεωρούνται *χαμηλού επιπέδου*. Η διαφορά χαμηλό-υψηλό βρίσκεται στο ότι η Python
(όπως και άλλες γλώσσες υψηλού επιπέδου) μοιάζει πολύ με ανθρώπινη γλώσσα
ομιλίας (πιο ειδικά τα αγγλικά). Οι γλώσσες χαμηλού επιπέδου μοιάζουν
περισσότερο με κωδικοποιημένη επικοινωνία και ειδικότερα με δυαδικούς αριθμούς
που καταλαβαίνουν οι υπολογιστές γι αυτό και αναφέρονται και σαν *γλώσσες
μηχανής* ή *συμβολικές γλώσσες*.

Το γεγονός ότι η Python προσομοιάζει αρκετά σε ομιλούμενη γλώσσα έχει και
πλεονεκτήματα και μειονεκτήματα. Δε θα μπούμε σε λεπτομέρειες αλλά θα αναφέρουμε
ένα πλεονέκτημα και ένα μειονέκτημα. Το γεγονός ότι μοιάζει σε αυτό που μιλάμε
και γράφουμε κάθε ημέρα, την κάνει εύκολο τον προγραμματισμό. Ένας υπολογιστής
όμως καταλαβαίνει μία γλώσσα και αυτή δεν είναι η Python! Θα πρέπει λοιπόν ο
κώδικας της Python να *μεταφραστεί* πρώτα σε γλώσσα μηχανής και μετά να
εκτελεστεί από ένα υπολογιστή. Αυτό κάνει τον προγραμματισμό χρονοβόρο και
επιρρεπή σε λάθη.

Στην Python τη μετάφραση του κώδικα σε γλώσσα μηχανής την κάνει ένα ειδικό
πρόγραμμα που εκτελεί χρέη διερμηνέα (ή διερμηνευτή, interpreter). Αυτό το
πρόγραμμα λέγεται ... (τι έκπληξη!) **python**[^python-interpreter] (με μικρό
p). Όλα αυτά σημαίνουν ότι η Python είναι μία *διερμηνευόμενη* γλώσσα
(interpreted) κάτι που τη διαφοροποιεί από άλλες γλώσσες προγραμματισμού
(συνήθως τις χαμηλού επιπέδου) που είναι *μεταγλωττίσιμες* (compiled). Αυτές οι
γλώσσες έχουν *μεταγλωττιστές* (compilers) που αναλαμβάνουν να μεταφράσουν τον
κώδικα σε γλώσσα μηχανής. Η διαφορά του μεταγλωττιστή από το διερμηνευτή (και
ανάλογα, των γλωσσών) είναι ότι η μεταγλώττιση γίνεται μία φορά και σε όλο τον
κώδικα (όλο το πρόγραμμα) ενώ η διερμηνεία γίνεται γραμμή προς γραμμή (κώδικα).
Δε θα μπούμε σε περισσότερες λεπτομέρειες εδώ. Μπορείτε εύκολα να βρείτε τις
διαφορές των δύο εννοιών.

[^python-interpreter]: Άρα λοιπόν `Python` είναι η γλώσσα προγραμματισμού και
    `python` ο διερμηνέας της γλώσσας.
